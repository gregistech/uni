---
dg-publish: true
---
A henger (idegen szóval cilinder) térbeli test. A henger alapját egy görbe, a vezérgörbe adja. Többnyire olyan hengerről van szó, aminek alapját ellipszis, speciális esetben kör alkotja. Legtöbbször ezt nevezik hengernek. A keskenyebb, vagyis az alapot képező kör átmérőjénél lényegesen kisebb magasságú vagy szélességű hengert korongnak nevezik. A(z elliptikus) henger leírható például az alábbi egyenlőtlenség-rendszerrel:

$$
\left(\frac{x}{r_{1}}\right)^{2}+\left(\frac{y}{r_{2}}\right)^{2}\leq 1, \quad 0\leq z\leq h
$$

ahol $r_{1}$ és $r_{2}$ az alapot képző ellipszis sugarai, $h$ pedig a henger magassága. A henger elfajult másodrendű felület, mert egyenletében nem szerepel a harmadik koordináta.

## Képletek

### Térfogat

A henger térfogata az alap területének és a henger magasságának a szorzata. Ellipszis alapú hengerek térfogata, a fenti jelöléseket használva, az alábbi formula szerint számítható:

$$
V=\pi r_{1}r_{2}h
$$

amely köralapú hengernél így egyszerűsödik le:

$$
V=\pi r^{2}h
$$

### Felszín

A kör alapú henger felszíne kiszámítható a palást felületét és az alap felületének kétszeresét összegezve:

$$
A=2\pi rh + 2\pi r^{2} = 2\pi r(r+h).
$$

Adott térfogat mellett a henger felszíne a $h=2r$ esetben minimális. Adott felszín mellett a térfogat $h=2r$ esetben maximális.

## Hengerszeletek

Körhenger és sík metszete ellipszis, elfajult esetben két párhuzamos egyenes, vagy üres halmaz.

## Másfajta hengerek

Más vezérgörbéjű felületeket is hengernek nevezhetnek. Így például beszélnek hiperbolikus hengerről:

$$
\left(\frac{x}{a}\right)^{2}-\left(\frac{y}{b}\right)^{2}=1
$$

parabolikus hengerről:

$$
x^{2}+2ay=0.
$$

A valós elliptikus hengereken kívül találkozhatunk képzetes elliptikus hengerekkel is, amiknek nincs valós pontjuk:

$$
\left(\frac{x}{a}\right)^{2}+\left(\frac{y}{b}\right)^{2}=-1
$$

## Tankprobléma

Egy fekvő, nem teli hengerben levő folyadék térfogatát is kiszámíthatjuk a térfogat = alapszor magasság képlettel. A körszelet területképletével

$$
V=r^{2}L\left(\arccos \left(\frac{r-h}{r}\right)-(r-h){\frac {\sqrt {2rh-h^{2}}}{r^{2}}}\right),
$$

ahol $L$ a henger hossza, $r$ az alapkör sugara, $h$ a hengerben levő folyadék magassága.

## Hengerfelület a topológiában

Vegyünk egy négyzetet, és azonosítsuk egymással két szemben fekvő oldalát. Pontosabban, az 

$$
([0,1]\times [0,1])
$$

egységnégyzet két oldalát a következő reláció szerint azonosítjuk: $(x,0) \sim (x,1)$ minden $0 \leq x \leq 1$-re. Hasonlóan áll elő a Möbius-szalag, de ahhoz el kell fordítani az egyik oldalt a teljesszög felével.

## Galéria

## Források

A henger felszíne a MATHguide-nál  
A henger térfogata a MATHguide-nál  
Spinning Cylinder at Math Is Funnál  
A henger térfogata interaktív animáció a Math Open Reference-nél  
Szűcs András: Topológia
![[Cilindro_comp.jpg]]
![[Cylinder.png]]
![[Cylinder_%28geometry%29.png]]
![[Cylinder_geometry.svg]]
![[Elliptic_cylinder.png]]
![[Red_cylinder.png]]
