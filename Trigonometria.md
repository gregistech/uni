---
dg-publish: true
---
[[Nevezetes trigonometrikus függvény értékek]]

A trigonometria (az ógörög τρίγωνος / trigonosz – "háromszög", és μέτρον / metron – "mérés" szavakból) a matematika egy ága, mely a geometriában a háromszögek oldalai és szögei közötti összefüggésekkel, az analízisben az őket leíró trigonometrikus függvényekkel foglalkozik. A trigonometria feladatai közé tartozik ezek tulajdonságainak vizsgálata és az ezeken alapuló számítások. A gömbi háromszögeket a gömbi trigonometria írja le. A gömbi szögfüggvények is a szögfüggvények közé tartoznak; ugyanúgy elemzik és felhasználják őket, mint a többit. A hiperbolikus geometriából származtathatók a hiperbolikus szögfüggvények.
A közönséges, gömbi és hiperbolikus szögfüggvények mind bevezethetők analitikus úton is. Vizsgálatukkal a geometriából eredeztethető trigonometria az analízis részévé válik.

## Alapelvek

Két derékszögű háromszög hasonlóságát teljesen meghatározza egyik hegyesszögük nagysága. Ha az egyik hegyesszög mindkét háromszögben egyenlő (ekkor a másik hegyesszögük is egyenlő egymással), akkor hasonlóak, így oldalaik aránya megegyezik. Ha az egyik háromszögben bármelyik két oldalhosszt elosztjuk egymással, a hányados ugyanakkora, mint a másik háromszög megfelelő két oldalhosszának hányadosa. Ezeket az arányokat hagyományosan az ismert (például $\alpha$ szög) szögfüggvényeivel írják le:

A szinusz függvény ($\sin$) az $\alpha$ szöggel szemben lévő $a$ befogó és a $c$ átfogó hányadosa,
A koszinusz függvény ($\cos$) az $\alpha$ szög melletti $b$ befogó és a $c$ átfogó hányadosa,
A tangens függvény ($\tan$) az $\alpha$ szöggel szemben lévő $a$ befogó és a szög melletti $b$ befogó hányadosa.
Átfogó a derékszöggel szembeni oldal, befogó pedig a másik két oldal egy derékszögű háromszögben.

$$
\sin \alpha = \frac{a}{c},
$$

$$
\cos \alpha = \frac{b}{c},
$$

$$
\tan \alpha = \frac{a}{b} = \frac{\sin \alpha}{\cos \alpha}.
$$

A függvények reciprokait koszekáns ($\csc$), szekáns ($\sec$), illetve kotangens ($\cot$) néven hívjuk. A koszekáns a szinusz, a szekáns a koszinusz, míg a kotangens a tangens reciproka. Az inverz trigonometrikus függvények: arkuszszinusz ($\arcsin$), arkuszkoszinusz ($\arccos$) és arkusztangens ($\arctan$). Ezek között a függvények között fennálló összefüggések a trigonometriai összefüggések.
Ezekkel a függvényekkel egy három adatával meghatározott tetszőleges háromszög hiányzó méretei (oldalhosszúságai és szögei) kiszámíthatók a szinusztétel és a koszinusztétel segítségével. Ezek az összefüggések használhatók a geometria minden területén, mivel minden sokszög véges számú háromszögre bontható.
A fenti definíciók csak $0$ és $90^\circ$ között ($0$ és $\frac{\pi}{2}$ radián között) értelmezhetők. Az egységsugarú kört alkalmazva a definíció kiterjeszthető az összes pozitív és negatív argumentumra (l. trigonometrikus függvények). A trigonometrikus függvények periodikus függvények, $180^\circ$ ($\pi$ radián) vagy $360^\circ$ ($2\pi$ radián) periodicitással. Ez azt jelenti, hogy ismétlődnek a fenti értékekkel.

## Számolás trigonometrikus függvényekkel

A trigonometrikus függvényekről az elsők között készültek matematikai táblázatok. Ilyen függvénytáblákat matematikai segédkönyvként használták a tanulók, akik megtanulták azt is, hogyan kell interpolációt használni a táblázatban elérhetőnél nagyobb pontosság elérésére. A logarléc szintén tartalmazott egy vagy több skálát a szögfüggvények használatához.
Manapság a tudományos zsebszámológépeken a megfelelő gomb lenyomásával érhetők el a szögfüggvények ($\sin$, $\cos$ és $\tan$) és inverz függvényeik. A függvények argumentuma akár fok, akár radián lehet. A legtöbb számítógépes programnyelv rendelkezik függvénykönyvtárakkal, melyek többek között szögfüggvényeket is tartalmaznak. Olyan interaktív számítógépes eszközök, mint például a Microsoft Excel, szintén támogatják a szögfüggvényeket. A személyi számítógépek mikroprocesszorának lebegőpontos egysége beépített utasításkészlettel rendelkezik szögfüggvények számításához.

## A trigonometria korai története

A trigonometriát valószínűleg asztronómiai célokra találták fel. A trigonometria kezdeteit az ókori Egyiptom, Mezopotámia és az Indus-völgyi civilizációig lehet követni több, mint $4000$ évvel ezelőttig. A fokokban, percekben és másodpercekben történő szögmérés a babiloni hatvanas számrendszerből ered. Edgar Banks még a $20.$ század elején talált egy táblát, ahol a püthagoraszi számhármasokat írták le. Ezt sokáig nem tudták értelmezni a történészek, de valószínűsíthetően alkalmazott geometriai feladatokat oldottak meg vele.
A trigonometria szögfüggvényes alkalmazása a hellenizmus korában élt görög matematikustól, Hipparkhosztól származik kb. i. e. $150$-ből, aki függvény táblát készített a szinuszfüggvényre háromszögek számításához. Ptolemaiosz továbbfejlesztette a trigonometriai számításokat i. sz. $100$ körül.
Az Indiában írt Sulba Sutrák i. e. $800$ és i. e. $500$ között pontosan számolta ki a $\sin \frac{\pi}{4}$ ($45^\circ$) értékét, melyet $\frac{1}{\sqrt{2}}$-ként adott meg.
Az ókori szingalézek, amikor víztározókat építettek Anuradhapura királyságban, trigonometriát használtak a vízáram gradiensének számításához.
Árjabhata indiai matematikus $499$-ben szinusz- és koszinuszfüggvény-táblát készített. A szinuszt zyanak, a koszinuszt kotizyanak nevezte, és otkram zya volt az inverz szinusz neve, valamint bevezette az $1 - \cos{\alpha}$ függvényt is.
Egy másik indiai matematikus, Brahmagupta $628$-ban szinusz értékek számításához a később Newton-Stirling formula néven ismerthez hasonló interpolációt használt.
A $10.$ században Abul Wáfa perzsa matematikus és asztronómus bevezette a tangensfüggvényt és a szögfüggvénytáblázatok kiszámításához új módszert talált fel. Felállította a szögösszegezés képleteit, vagyis például 

$$
\sin(a + b),
$$ 

és felfedezte a szinusztételt a gömbi geometriában:

$$
\frac{\sin(\alpha )}{\sin(a)}=\frac{\sin(\beta )}{\sin(b)}=\frac{\sin(\gamma )}{\sin(c)}.
$$

A $10.$ század végén és a $11.$ század elején Ibn Yunus egyiptomi asztronómus több igen pontos trigonometriai számítást hajtott végre és bemutatta a 

$$
\cos(a)\cos(b) = \left(\frac{1}{2}\right) [\cos(a + b) + \cos(a - b)],
$$ 

összefüggést is.
Az indiai matematikusok élen jártak az algebra használatában a csillagászati számításoknál, beleértve a trigonometriát is. I. e. $1350$-$1200$ körül Lagadha volt az első, aki geometriát és trigonometriát használt a csillagászatban a Vedanga Jyotisha művében. Omar Hajjám ($1048$-$1131$) perzsa matematikus és költő összekapcsolta a trigonometriát a közelítő számítások elméletével abból a célból, hogy geometriai problémákkal kapcsolatos algebrai egyenleteket oldjon meg.
Hajjám meghatározta a 

$$
x^{3} + 200x = 20x^{2} + 2000
$$ 

harmadfokú egyenlet pozitív gyökét úgy, hogy egy hiperbola és egy kör metszéspontját vizsgálta. A megoldáshoz közelítő numerikus eljárást használt, melynek során trigonometrikus táblázatban interpolált.
Az indiai Bhaskara $1150$-ben részletes módszert közölt arra, hogyan kell szinusz táblázatot szerkeszteni bármely szögre és néhány összefüggést közölt szinusz- és koszinuszfüggvényre. Bhaskara a gömbi trigonometriát is továbbfejlesztette.
Valószínűleg Naszír ad-Dín Túszí perzsa matematikus volt az első a $13.$ században, aki a trigonometriát önálló matematikai diszciplínaként tárgyalta.
Bartholemaeus Pitiscus matematikus $1595$-ben megjelent fontos munkájában használta először a "trigonometria" szót.

## Kapcsolódó szócikk

Trigonometrikus egyenlet

## Források
![[Circle-trig6_pl.svg]]
![[Plimpton_322.jpg]]
![[Sine_cosine_plot.svg]]
![[Table_of_Trigonometry%2C_Cyclopaedia%2C_Volume_2.jpg]]
![[Trigonometria_01a.svg]]
